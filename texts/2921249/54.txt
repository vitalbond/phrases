<div><p>Jag hade för några år sedan en Nokia N900, mycket för jag ville ha en renodlad linuxmobiltelefon. Sedan  blev jag intresserad av en Samsung Galaxy Note och införskaffade mig en sådan när mitt abonnemang gick ut. Den var stor och vit, två saker som passade in på mina preferenser. När jag väl haft min Note ett tag kom tanken om Android och Linux upp, de flesta vet att Android har en Linuxkärna (väldigt bra). Men där stannar det faktiskt, enligt mig. Mig veterligen finns det inte mycket öppen källkod till Android, de flesta appar har antingen reklam (och varför släppa dessa appar fria när programmerare enbart skulle ta bort den funktionen och därmed göra utvecklarna fattiga?), eller betalappar. Värt att notera är att det finns applikationer som bygger på öppen källkod, men de flesta gör det inte.</p>
<p>Jag funderade länge och visste att min syster var lite sisådär intresserad av sin iPhone och skulle kunna tänka sig att sälja den. Jag blev då ganska intresserad, faktiskt. Främst för båda operativsystemen innehåller så mycket proprietär kod vilket skulle göra att det känns lite strunt samma vilket system man använde. När vi väl skulle komma till skott så visade det sig att hennes telefon var operatörslåst till Felia (företag sysslar tydligen med sådant 2013). Nu i efterhand är jag dock tacksam för det. Hon har i detta nu min telefon på lån, men kommer med största sannolikhet att köpa den.</p>
<p>Jag beslöt mig för att gå in på blocket.se för att se om det fanns någon billig N900 att köpa, och hittade en för 600 kronor. Till det priset var jag tvungen att köpa en. Nu i efterhand ångrar jag inte mitt köp. Det känns helt enkelt bättre, och det fysiska tangentbordet har jag verkligen saknat. Den här telefonen kommer jag nu att ha tills något nytt kommer ut på marknaden. Tizen, Sailfish OS, Firefox OS och Ubuntu är bara några som verkar intressanta och värda att hålla utkik efter.</p>
<p>Det finns mängder med gigantiska communitys för Android, vilket är en av dess styrkor. Till Maemo (operativsystemet N900 använder sig utav) finns det ett också. Det är inte speciellt stort, men det finns engagerade utvecklare som fortfarande håller igång, även om telefonen är från 2009. Vad dessa gör är bland annat att fixa buggar, och att försöka att ersätta den någorlunda lilla mängd proprietär kod som finns, med öppen källkod. Kolla bara in CSSU. Jag önskar jag kunde lära mig att programmera, då skulle jag försöka engagera mig i det också, men jag får nöja mig med att bruka deras verk.</p>
<p>Så. Vad kommer jag att sakna hos Android då? Självfallet, dess utbud av appar. Främst de appar jag har köpt, men också Swedbanks app, och appen för kollektivtrafiken i det län jag bor i (skulle jag någon gång få för mig att börja programmera skulle jag försöka göra en sådan till Maemo).</p>
<p>Tack och hej.</p></div>